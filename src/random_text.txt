Lo sventurato vicario stava, in quel momento, facendo un chilo agro e stentato d'un desinare biascicato senza appetito, e senza pan fresco, e attendeva, con gran sospensione, come avesse a finire quella burrasca, lontano però dal sospettar che dovesse cader così spaventosamente addosso a lui. Qualche galantuomo precorse di galoppo la folla, per avvertirlo di quel che gli sovrastava. I servitori, attirati già dal rumore sulla porta, guardavano sgomentati lungo la strada, dalla parte donde il rumore veniva avvicinandosi. Mentre ascoltan l'avviso, vedon comparire la vanguardia: in fretta e in furia, si porta l'avviso al padrone: mentre questo pensa a fuggire, e come fuggire, un altro viene a dirgli che non è più a tempo. I servitori ne hanno appena tanto che basti per chiuder la porta. Metton la stanga, metton puntelli, corrono a chiuder le finestre, come quando si vede venire avanti un tempo nero, e s'aspetta la grandine, da un momento all'altro. L'urlìo crescente, scendendo dall'alto come un tuono, rimbomba nel vòto cortile; ogni buco della casa ne rintrona: e di mezzo al vasto e confuso strepito, si senton forti e fitti colpi di pietre alla porta.

- Il vicario! Il tiranno! L'affamatore! Lo vogliamo! vivo o morto!

Il meschino girava di stanza in stanza, pallido, senza fiato, battendo palma a palma, raccomandandosi a Dio, e a' suoi servitori, che tenessero fermo, che trovassero la maniera di farlo scappare. Ma come, e di dove? Salì in soffitta; da un pertugio, guardò ansiosamente nella strada, e la vide piena zeppa di furibondi; sentì le voci che chiedevan la sua morte; e più smarrito che mai, si ritirò, e andò a cercare il più sicuro e riposto nascondiglio. Lì rannicchiato, stava attento, attento, se mai il funesto rumore s'affievolisse, se il tumulto s'acquietasse un poco; ma sentendo in vece il muggito alzarsi più feroce e più rumoroso, e raddoppiare i picchi, preso da un nuovo soprassalto al cuore, si turava gli orecchi in fretta. Poi, come fuori di sé, stringendo i denti, e raggrinzando il viso, stendeva le braccia, e puntava i pugni, come se volesse tener ferma la porta... Del resto, quel che facesse precisamente non si può sapere, giacché era solo; e la storia è costretta a indovinare. Fortuna che c'è avvezza.

Renzo, questa volta, si trovava nel forte del tumulto, non già portatovi dalla piena, ma cacciatovisi deliberatamente. A quella prima proposta di sangue, aveva sentito il suo rimescolarsi tutto: in quanto al saccheggio, non avrebbe saputo dire se fosse bene o male in quel caso; ma l'idea dell'omicidio gli cagionò un orrore pretto e immediato. E quantunque, per quella funesta docilità degli animi appassionati all'affermare appassionato di molti, fosse persuasissimo che il vicario era la cagion principale della fame, il nemico de' poveri, pure, avendo, al primo moversi della turba, sentita a caso qualche parola che indicava la volontà di fare ogni sforzo per salvarlo, s'era subito proposto d'aiutare anche lui un'opera tale; e, con quest'intenzione, s'era cacciato, quasi fino a quella porta, che veniva travagliata in cento modi. Chi con ciottoli picchiava su' chiodi della serratura, per isconficcarla; altri, con pali e scarpelli e martelli, cercavano di lavorar più in regola: altri poi, con pietre, con coltelli spuntati, con chiodi, con bastoni, con l'unghie, non avendo altro, scalcinavano e sgretolavano il muro, e s'ingegnavano di levare i mattoni, e fare una breccia. Quelli che non potevano aiutare, facevan coraggio con gli urli; ma nello stesso tempo, con lo star lì a pigiare, impicciavan di più il lavoro già impicciato dalla gara disordinata de' lavoranti: giacché, per grazia del cielo, accade talvolta anche nel male quella cosa troppo frequente nel bene, che i fautori più ardenti divengano un impedimento.

I magistrati ch'ebbero i primi l'avviso di quel che accadeva, spediron subito a chieder soccorso al comandante del castello, che allora si diceva di porta Giovia; il quale mandò alcuni soldati. Ma, tra l'avviso, e l'ordine, e il radunarsi, e il mettersi in cammino, e il cammino, essi arrivarono che la casa era già cinta di vasto assedio; e fecero alto lontano da quella, all'estremità della folla. L'ufiziale che li comandava, non sapeva che partito prendere. Lì non era altro che una, lasciatemi dire, accozzaglia di gente varia d'età e di sesso, che stava a vedere. All'intimazioni che gli venivan fatte, di sbandarsi, e di dar luogo, rispondevano con un cupo e lungo mormorìo; nessuno si moveva. Far fuoco sopra quella ciurma, pareva all'ufiziale cosa non solo crudele, ma piena di pericolo; cosa che, offendendo i meno terribili, avrebbe irritato i molti violenti: e del resto, non aveva una tale istruzione. Aprire quella prima folla, rovesciarla a destra e a sinistra, e andare avanti a portar la guerra a chi la faceva, sarebbe stata la meglio; ma riuscirvi, lì stava il punto. Chi sapeva se i soldati avrebber potuto avanzarsi uniti e ordinati? Che se, in vece di romper la folla, si fossero sparpagliati loro tra quella, si sarebber trovati a sua discrezione, dopo averla aizzata. L'irresolutezza del comandante e l'immobilità de' soldati parve, a diritto o a torto, paura. La gente che si trovavan vicino a loro, si contentavano di guardargli in viso, con un'aria, come si dice, di me n'impipo; quelli ch'erano un po' più lontani, non se ne stavano di provocarli, con visacci e con grida di scherno; più in là, pochi sapevano o si curavano che ci fossero; i guastatori seguitavano a smurare, senz'altro pensiero che di riuscir presto nell'impresa; gli spettatori non cessavano d'animarla con gli urli.

Spiccava tra questi, ed era lui stesso spettacolo, un vecchio mal vissuto, che, spalancando due occhi affossati e infocati, contraendo le grinze a un sogghigno di compiacenza diabolica, con le mani alzate sopra una canizie vituperosa, agitava in aria un martello, una corda, quattro gran chiodi, con che diceva di volere attaccare il vicario a un battente della sua porta, ammazzato che fosse.

- Oibò! vergogna! - scappò fuori Renzo, inorridito a quelle parole, alla vista di tant'altri visi che davan segno d'approvarle, e incoraggito dal vederne degli altri, sui quali, benché muti, traspariva lo stesso orrore del quale era compreso lui. - Vergogna! Vogliam noi rubare il mestiere al boia? assassinare un cristiano? Come volete che Dio ci dia del pane, se facciamo di queste atrocità? Ci manderà de' fulmini, e non del pane!

- Ah cane! ah traditor della patria! - gridò, voltandosi a Renzo, con un viso da indemoniato, un di coloro che avevan potuto sentire tra il frastono quelle sante parole. - Aspetta, aspetta! È un servitore del vicario, travestito da contadino: è una spia: dàlli, dàlli! - Cento voci si spargono all'intorno. - Cos'è? dov'è? chi è? Un servitore del vicario. Una spia. Il vicario travestito da contadino, che scappa. Dov'è? dov'è? dàlli, dàlli!

Renzo ammutolisce, diventa piccino piccino, vorrebbe sparire; alcuni suoi vicini lo prendono in mezzo; e con alte e diverse grida cercano di confondere quelle voci nemiche e omicide. Ma ciò che più di tutto lo servì fu un - largo, largo, - che si sentì gridar lì vicino: - largo! è qui l'aiuto: largo, ohe!

Cos'era? Era una lunga scala a mano, che alcuni portavano, per appoggiarla alla casa, e entrarci da una finestra. Ma per buona sorte, quel mezzo, che avrebbe resa la cosa facile, non era facile esso a mettere in opera. I portatori, all'una e all'altra cima, e di qua e di là della macchina, urtati, scompigliati, divisi dalla calca, andavano a onde: uno, con la testa tra due scalini, e gli staggi sulle spalle, oppresso come sotto un giogo scosso, mugghiava; un altro veniva staccato dal carico con una spinta; la scala abbandonata picchiava spalle, braccia, costole: pensate cosa dovevan dire coloro de' quali erano. Altri sollevano con le mani il peso morto, vi si caccian sotto, se lo mettono addosso, gridando: - animo! andiamo! - La macchina fatale s'avanza balzelloni, e serpeggiando. Arrivò a tempo a distrarre e a disordinare i nemici di Renzo, il quale profittò della confusione nata nella confusione; e, quatto quatto sul principio, poi giocando di gomita a più non posso, s'allontanò da quel luogo, dove non c'era buon'aria per lui, con l'intenzione anche d'uscire, più presto che potesse, dal tumulto, e d'andar davvero a trovare o a aspettare il padre Bonaventura.

Tutt'a un tratto, un movimento straordinario cominciato a una estremità, si propaga per la folla, una voce si sparge, viene avanti di bocca in bocca: - Ferrer! Ferrer! - Una maraviglia, una gioia, una rabbia, un'inclinazione, una ripugnanza, scoppiano per tutto dove arriva quel nome; chi lo grida, chi vuol soffogarlo; chi afferma, chi nega, chi benedice, chi bestemmia.

- È qui Ferrer! - Non è vero, non è vero! - Sì, sì; viva Ferrer! quello che ha messo il pane a buon mercato. - No, no! - E qui, è qui in carrozza. - Cosa importa? che c'entra lui? non vogliamo nessuno! - Ferrer! viva Ferrer! l'amico della povera gente! viene per condurre in prigione il vicario. - No, no: vogliamo far giustizia noi: indietro, indietro! - Sì, sì: Ferrer! venga Ferrer! in prigione il vicario!

E tutti, alzandosi in punta di piedi, si voltano a guardare da quella parte donde s'annunziava l'inaspettato arrivo. Alzandosi tutti, vedevano né più né meno che se fossero stati tutti con le piante in terra; ma tant'è, tutti s'alzavano.

In fatti, all'estremità della folla, dalla parte opposta a quella dove stavano i soldati, era arrivato in carrozza Antonio Ferrer, il gran cancelliere; il quale, rimordendogli probabilmente la coscienza d'essere co' suoi spropositi e con la sua ostinazione, stato causa, o almeno occasione di quella sommossa, veniva ora a cercar d'acquietarla, e d'impedirne almeno il più terribile e irreparabile effetto: veniva a spender bene una popolarità mal acquistata.

Ne' tumulti popolari c'è sempre un certo numero d'uomini che, o per un riscaldamento di passione, o per una persuasione fanatica, o per un disegno scellerato, o per un maledetto gusto del soqquadro, fanno di tutto per ispinger le cose al peggio; propongono o promovono i più spietati consigli, soffian nel fuoco ogni volta che principia a illanguidire: non è mai troppo per costoro; non vorrebbero che il tumulto avesse né fine né misura. Ma per contrappeso, c'è sempre anche un certo numero d'altri uomini che, con pari ardore e con insistenza pari, s'adoprano per produr l'effetto contrario: taluni mossi da amicizia o da parzialità per le persone minacciate; altri senz'altro impulso che d'un pio e spontaneo orrore del sangue e de' fatti atroci. Il cielo li benedica. In ciascuna di queste due parti opposte, anche quando non ci siano concerti antecedenti, l'uniformità de' voleri crea un concerto istantaneo nell'operazioni. Chi forma poi la massa, e quasi il materiale del tumulto, è un miscuglio accidentale d'uomini, che, più o meno, per gradazioni indefinite, tengono dell'uno e dell'altro estremo: un po' riscaldati, un po' furbi, un po' inclinati a una certa giustizia, come l'intendon loro, un po' vogliosi di vederne qualcheduna grossa, pronti alla ferocia e alla misericordia, a detestare e ad adorare, secondo che si presenti l'occasione di provar con pienezza l'uno o l'altro sentimento; avidi ogni momento di sapere, di credere qualche cosa grossa, bisognosi di gridare, d'applaudire a qualcheduno, o d'urlargli dietro. Viva e moia, son le parole che mandan fuori più volentieri; e chi è riuscito a persuaderli che un tale non meriti d'essere squartato, non ha bisogno di spender più parole per convincerli che sia degno d'esser portato in trionfo: attori, spettatori, strumenti, ostacoli, secondo il vento; pronti anche a stare zitti, quando non sentan più grida da ripetere, a finirla, quando manchino gl'istigatori, a sbandarsi, quando molte voci concordi e non contraddette abbiano detto: andiamo; e a tornarsene a casa, domandandosi l'uno con l'altro: cos'è stato? Siccome però questa massa, avendo la maggior forza, la può dare a chi vuole, così ognuna delle due parti attive usa ogni arte per tirarla dalla sua, per impadronirsene: sono quasi due anime nemiche, che combattono per entrare in quel corpaccio, e farlo movere. Fanno a chi saprà sparger le voci più atte a eccitar le passioni, a dirigere i movimenti a favore dell'uno o dell'altro intento; a chi saprà più a proposito trovare le nuove che riaccendano gli sdegni, o gli affievoliscano, risveglino le speranze o i terrori; a chi saprà trovare il grido, che ripetuto dai più e più forte, esprima, attesti e crei nello stesso tempo il voto della pluralità, per l'una o per l'altra parte.

Tutta questa chiacchierata s'è fatta per venire a dire che, nella lotta tra le due parti che si contendevano il voto della gente affollata alla casa del vicario, l'apparizione d'Antonio Ferrer diede, quasi in un momento, un gran vantaggio alla parte degli umani, la quale era manifestamente al di sotto, e, un po' più che quel soccorso fosse tardato, non avrebbe avuto più, né forza, né motivo di combattere. L'uomo era gradito alla moltitudine, per quella tariffa di sua invenzione così favorevole a' compratori, e per quel suo eroico star duro contro ogni ragionamento in contrario. Gli animi già propensi erano ora ancor più innamorati dalla fiducia animosa del vecchio che, senza guardie, senza apparato, veniva così a trovare, ad affrontare una moltitudine irritata e procellosa. Faceva poi un effetto mirabile il sentire che veniva a condurre in prigione il vicario: così il furore contro costui, che si sarebbe scatenato peggio, chi l'avesse preso con le brusche, e non gli avesse voluto conceder nulla, ora, con quella promessa di soddisfazione, con quell'osso in bocca, s'acquietava un poco, e dava luogo agli altri opposti sentimenti, che sorgevano in una gran parte degli animi.

I partigiani della pace, ripreso fiato, secondavano Ferrer in cento maniere: quelli che si trovavan vicini a lui, eccitando e rieccitando col loro il pubblico applauso, e cercando insieme di far ritirare la gente, per aprire il passo alla carrozza; gli altri, applaudendo, ripetendo e facendo passare le sue parole, o quelle che a lor parevano le migliori che potesse dire, dando sulla voce ai furiosi ostinati, e rivolgendo contro di loro la nuova passione della mobile adunanza. - Chi è che non vuole che si dica: viva Ferrer? Tu non vorresti eh, che il pane fosse a buon mercato? Son birboni che non vogliono una giustizia da cristiani: e c'è di quelli che schiamazzano più degli altri, per fare scappare il vicario. In prigione il vicario! Viva Ferrer! Largo a Ferrer! - E crescendo sempre più quelli che parlavan così, s'andava a proporzione abbassando la baldanza della parte contraria; di maniera che i primi dal predicare vennero anche a dar sulle mani a quelli che diroccavano ancora, a cacciarli indietro, a levar loro dall'unghie gli ordigni. Questi fremevano, minacciavano anche, cercavan di rifarsi; ma la causa del sangue era perduta: il grido che predominava era: prigione, giustizia, Ferrer! Dopo un po' di dibattimento, coloro furon respinti: gli altri s'impadroniron della porta, e per tenerla difesa da nuovi assalti, e per prepararvi l'adito a Ferrer; e alcuno di essi, mandando dentro una voce a quelli di casa (fessure non ne mancava), gli avvisò che arrivava soccorso, e che facessero star pronto il vicario, - per andar subito... in prigione: ehm, avete inteso?

La carrozza, una volta incamminata, seguitò poi, più o meno adagio, e non senza qualche altra fermatina. Il tragitto non era forse più che un tiro di schioppo; ma riguardo al tempo impiegatovi, avrebbe potuto parere un viaggetto, anche a chi non avesse avuto la santa fretta di Ferrer. La gente si moveva, davanti e di dietro, a destra e a sinistra della carrozza, a guisa di cavalloni intorno a una nave che avanza nel forte della tempesta. Più acuto, più scordato, più assordante di quello della tempesta era il frastono. Ferrer, guardando ora da una parte, ora dall'altra; atteggiandosi e gestendo insieme, cercava d'intender qualche cosa, per accomodar le risposte al bisogno; voleva far alla meglio un po' di dialogo con quella brigata d'amici; ma la cosa era difficile, la più difficile forse che gli fosse ancora capitata, in tant'anni di gran-cancellierato. Ogni tanto però, qualche parola, anche qualche frase, ripetuta da un crocchio nel suo passaggio, gli si faceva sentire, come lo scoppio d'un razzo più forte si fa sentire nell'immenso scoppiettìo d'un fuoco artifiziale. E lui, ora ingegnandosi di rispondere in modo soddisfacente a queste grida, ora dicendo a buon conto le parole che sapeva dover esser più accette, o che qualche necessità istantanea pareva richiedere, parlò anche lui per tutta la strada. - Sì, signori; pane, abbondanza. Lo condurrò io in prigione: sarà gastigato... si es culpable. Sì, sì, comanderò io: il pane a buon mercato. Asi es... così è, voglio dire: il re nostro signore non vuole che codesti fedelissimi vassalli patiscan la fame. Ox! ox! guardaos: non si facciano male, signori. Pedro' adelante con juicio. Abbondanza, abbondanza. Un po' di luogo, per carità. Pane, pane. In prigione, in prigione. Cosa? - domandava poi a uno che s'era buttato mezzo dentro lo sportello, a urlargli qualche suo consiglio o preghiera o applauso che fosse. Ma costui, senza poter neppure ricevere il "cosa?" era stato tirato indietro da uno che lo vedeva lì lì per essere schiacciato da una rota. Con queste botte e risposte, tra le incessanti acclamazioni, tra qualche fremito anche d'opposizione, che si faceva sentire qua e là, ma era subito soffogato, ecco alla fine Ferrer arrivato alla casa, per opera principalmente di que' buoni ausiliari.

Gli altri che, come abbiam detto, eran già lì con le medesime buone intenzioni, avevano intanto lavorato a fare e a rifare un po' di piazza. Prega, esorta, minaccia; pigia, ripigia, incalza di qua e di là, con quel raddoppiare di voglia, e con quel rinnovamento di forze che viene dal veder vicino il fine desiderato; gli era finalmente riuscito di divider la calca in due, e poi di spingere indietro le due calche; tanto che, tra la porta e la carrozza, che vi si fermò davanti, v'era un piccolo spazio voto. Renzo, che, facendo un po' da battistrada, un po' da scorta, era arrivato con la carrozza, poté collocarsi in una di quelle due frontiere di benevoli, che facevano, nello stesso tempo, ala alla carrozza e argine alle due onde prementi di popolo. E aiutando a rattenerne una con le poderose sue spalle, si trovò anche in un bel posto per poter vedere.

Ferrer mise un gran respiro, quando vide quella piazzetta libera, e la porta ancor chiusa. Chiusa qui vuol dire non aperta; del resto i gangheri eran quasi sconficcati fuor de' pilastri: i battenti scheggiati, ammaccati, sforzati e scombaciati nel mezzo lasciavano veder fuori da un largo spiraglio un pezzo di catenaccio storto, allentato, e quasi divelto, che, se vogliam dir così, li teneva insieme. Un galantuomo s'era affacciato a quel fesso, a gridar che aprissero; un altro spalancò in fretta lo sportello della carrozza: il vecchio mise fuori la testa, s'alzò, e afferrando con la destra il braccio di quel galantuomo, uscì, e scese sul predellino.

La folla, da una parte e dall'altra, stava tutta in punta di piedi per vedere: mille visi, mille barbe in aria: la curiosità e l'attenzione generale creò un momento di generale silenzio. Ferrer, fermatosi quel momento sul predellino, diede un'occhiata in giro, salutò con un inchino la moltitudine, come da un pulpito, e messa la mano sinistra al petto, gridò: - pane e giustizia -; e franco, diritto, togato, scese in terra, tra l'acclamazioni che andavano alle stelle. Intanto quelli di dentro avevano aperto, ossia avevan finito d'aprire, tirando via il catenaccio insieme con gli anelli già mezzi sconficcati, e allargando lo spiraglio, appena quanto bastava per fare entrare il desideratissimo ospite. - Presto, presto, - diceva lui: - aprite bene, ch'io possa entrare: e voi, da bravi, tenete indietro la gente; non mi lasciate venire addosso... per l'amor del cielo! Serbate un po' di largo per tra poco. Ehi! ehi! signori, un momento, - diceva poi ancora a quelli di dentro: - adagio con quel battente, lasciatemi passare: eh! le mie costole; vi raccomando le mie costole. Chiudete ora: no; eh! eh! la toga! la toga! - Sarebbe in fatti rimasta presa tra i battenti, se Ferrer non n'avesse ritirato con molta disinvoltura lo strascico, che disparve come la coda d'una serpe, che si rimbuca inseguita.

La porta s'apre; Ferrer esce il primo; l'altro dietro, rannicchiato, attaccato, incollato alla toga salvatrice, come un bambino alla sottana della mamma. Quelli che avevan mantenuta la piazza vota, fanno ora, con un alzar di mani, di cappelli, come una rete, una nuvola, per sottrarre alla vista pericolosa della moltitudine il vicario; il quale entra il primo nella carrozza, e vi si rimpiatta in un angolo. Ferrer sale dopo; lo sportello vien chiuso. La moltitudine vide in confuso, riseppe, indovinò quel ch'era accaduto; e mandò un urlo d'applausi e d'imprecazioni.

La parte della strada che rimaneva da farsi, poteva parer la più difficile e la più pericolosa. Ma il voto pubblico era abbastanza spiegato per lasciar andare in prigione il vicario; e nel tempo della fermata, molti di quelli che avevano agevolato l'arrivo di Ferrer, s'eran tanto ingegnati a preparare e a mantener come una corsìa nel mezzo della folla, che la carrozza poté, questa seconda volta, andare un po' più lesta, e di seguito. Di mano in mano che s'avanzava, le due folle rattenute dalle parti, si ricadevano addosso e si rimischiavano, dietro a quella.
Le notizie su Walter Berglund non vennero riprese dalla stampa locale – lui e Patty si erano trasferiti a Washington due anni prima, e ormai non contavano piú niente per St Paul –, ma la nuova borghesia urbana di Ramsey Hill non era cosí leale alla propria città da non leggere il
«New York Times». Secondo un lungo e assai poco lusinghiero articolo del «Nyt», Walter, nella capitale della nazione, aveva mandato a rotoli la propria vita professionale. I suoi vecchi vicini avevano qualche difficoltà a conciliare la descrizione del quotidiano («arrogante»,
«tirannico», «eticamente compromesso») con l’uomo generoso, sorridente e rubicondo dei loro ricordi, l’impiegato della 3M che risaliva Summit Avenue sulla sua bici da città nella neve di febbraio; sembrava assurdo che Walter, piú verde di Greenpeace e cresciuto in campagna, fosse finito nei guai per connivenza con l’industria del carbone ai danni dei contadini. Ma nei Berglund, d’altra parte, c’era sempre stato qualcosa che non andava.
Walter e Patty erano stati i giovani pionieri di Ramsey Hill, i primi laureati a comprare una casa in Barrier Street da quando il vecchio cuore di St Paul era caduto in disgrazia, trent’anni prima. Avevano speso pochissimo per la loro villetta vittoriana, e poi avevano impiegato dieci anni per ristrutturarla, ammazzandosi di lavoro. Nei primi tempi, della gente molto risoluta gli aveva incendiato il garage e scassinato l’auto due volte prima che riuscissero a ricostruirlo.
Motociclisti arrostiti dal sole continuavano a invadere il terreno di fronte, bevendo Schlitz, grigliando salsicce e smanettando in piena notte, fino a quando Patty non usciva fuori in tuta da ginnastica ed esclamava: «Ehi, ragazzi, sapete che vi dico?» Patty non faceva paura a nessuno, ma alle superiori e al college era stata una campionessa sportiva, e possedeva una certa audacia da atleta. Fin dal primo giorno, senza volerlo, aveva dato nell’occhio. Alta, con i capelli raccolti a coda di cavallo, assurdamente giovane, spingeva il passeggino accanto alle auto smantellate, ai cocci di bottiglie di birra e ai cumuli di neve vecchia sporca di vomito, come se dentro le borse di rete appese all’impugnatura ci portasse tutta la giornata ora per ora. Dietro di lei si scorgevano i preparativi intralciati dai figli per una mattinata di commissioni intralciate dai figli; davanti a lei un pomeriggio di radio pubblica, Il cucchiaio d’argento, pannolini di stoffa, stucco per cartongesso e pittura al lattice; e poi Buonanotte luna, e poi zinfandel. Rappresentava già in pieno quello che stava cominciando ad accadere al resto della via.
Nei primi anni, quando si poteva ancora guidare una Volvo 240 senza sentirsi in imbarazzo, il compito collettivo degli abitanti di Ramsey Hill era reimparare certe abilità che i loro genitori avevano cercato di disimparare proprio fuggendo nei quartieri residenziali, tipo come invogliare la polizia locale a svolgere davvero il proprio mestiere, come proteggere una bicicletta da un ladro molto motivato, quando disturbarsi a svegliare un ubriaco addormentato sulle sedie del giardino, come convincere i gatti randagi a cagare nel recinto di sabbia dei figli di qualcun altro, e come stabilire se una scuola pubblica faceva troppo schifo per prendersi la briga di cercare di migliorarla. C’erano anche questioni piú attuali, tipo, cosa pensare dei pannolini di stoffa?
Valeva la pena di usarli? Ed era vero che si poteva ancora farsi consegnare il latte nelle bottiglie di vetro? I Boy Scout erano accettabili da un punto di vista politico? Il bulgur era davvero indispensabile? Come smaltire le batterie scariche? Come reagire quando una persona di colore indigente ti accusava di aver distrutto il suo quartiere? Era vero che lo smalto delle vecchie ceramiche Fiestaware conteneva una pericolosa quantità di piombo? Il filtro per l’acqua potabile doveva per forza essere un oggetto complicato? Ogni tanto la 240 si rifiutava di andare in overdrive quando si spingeva il pulsante di overdrive? Era meglio dare qualcosa da mangiare ai mendicanti, oppure niente? Era possibile crescere bambini con un’inaudita fiducia in se stessi, felici e intelligenti, lavorando a tempo pieno? Si poteva macinare il caffè la sera prima oppure bisognava farlo il mattino stesso? Qualcuno, nella storia di St Paul, aveva mai avuto un’esperienza positiva con un conciatetti? Esisteva un bravo meccanico della Volvo? Anche il cavo del freno a mano della 240 degli altri non scorreva? E l’interruttore sul cruscotto con quel simbolo enigmatico, che emetteva un clic cosí gratificante, cosí svedese, ma che sembrava non azionare niente: a cosa serviva?
Per chiunque nutrisse questi dubbi, Patty Berglund rappresentava una risorsa, una gioiosa portatrice di polline socioculturale, un’ape operosa e affabile. Era una delle poche mamme a tempo pieno di Ramsey Hill, famosa per la sua avversione a parlar bene di se stessa e male di chiunque altro. Diceva che un giorno sarebbe finita «decapitata» da una delle finestre a cui aveva sostituito la corda del contrappeso. I suoi figli sarebbero «probabilmente» morti di trichinosi per via della carne di maiale che lei non aveva cotto a sufficienza. Si chiedeva se la sua «dipendenza» dalle esalazioni dello sverniciatore fosse collegata al fatto che non leggeva piú «neanche un libro». Confessava che le era stato «proibito» fertilizzare i fiori di Walter, dopo quello che era successo «l’ultima volta». Alcuni non gradivano il suo stile autodenigratorio: vi scorgevano una certa condiscendenza, come se Patty, nell’esagerare i propri lievi difetti, stesse cercando troppo palesemente di non urtare la suscettibilità di casalinghe meno capaci di lei. Ma di norma la gente trovava la sua umiltà sincera, o quantomeno divertente, e in ogni caso era difficile resistere a una donna che piaceva tanto ai tuoi figli, e che si ricordava non solo dei loro compleanni ma anche del tuo, e veniva a bussare alla porta con un piatto di biscotti o un biglietto d’auguri o un mazzo di mughetti dentro un vasetto comprato in qualche negozio di beneficenza, dicendoti di non disturbarti a restituirlo.
Di lei si sapeva che era cresciuta sulla costa orientale, in un sobborgo di New York, ed era stata una delle prime donne a ricevere una borsa di studio a copertura totale per giocare a pallacanestro alla University of Minnesota, dove al secondo anno, stando alla targa appesa nello studio di Walter, era stata eletta nella seconda squadra All-American. La cosa strana era che Patty, malgrado amasse tanto la famiglia, non aveva alcun legame evidente con le proprie radici. Passava intere stagioni senza metter piede fuori da St Paul, e non era chiaro se qualcuno, a cominciare dai suoi genitori, fosse mai venuto a trovarla dalla costa orientale. Se interrogata a bruciapelo sui genitori, Patty rispondeva che facevano tante belle cose per tanta gente; suo padre aveva uno studio legale a White Plains, sua madre era in politica, sí, una deputata dello stato di New York. Poi annuiva con enfasi e diceva: «Sí, ecco cosa fanno», come se avesse esaurito l’argomento.
Cercare di farle ammettere che qualcuno si comportava in modo «pessimo» poteva diventare una gara di abilità. Quando venne a sapere che Seth e Merrie Paulsen avevano organizzato una grande festa di Halloween per i loro gemelli, invitando di proposito tutti i bambini dell’isolato tranne Connie Monaghan, Patty si limitò a dire che era molto «strano». La prima volta che la incontrarono per strada, i Paulsen le spiegarono che per tutta l’estate avevano cercato di convincere la madre di Connie Monaghan, Carol, a non lanciare i mozziconi dalla finestra della sua camera dentro la piscinetta dei gemelli. – È molto strano, – convenne Patty, scuotendo la testa, – ma non è colpa sua, sapete –. I Paulsen, tuttavia, si rifiutarono di accontentarsi di
«strano». Volevano «sociopatico», volevano «passivo-aggressivo», volevano «pessimo».
Sentivano il bisogno che Patty scegliesse uno di quegli epiteti e si unisse a loro nell’applicarlo a Carol Monaghan, ma Patty era incapace di andare oltre «strano», e i Paulsen a loro volta si rifiutarono di aggiungere Connie alla lista degli invitati. Patty provò un tale sdegno per quell’ingiustizia che il pomeriggio della festa portò i suoi bambini, insieme a Connie e a una compagna di classe, a fare un’escursione in un campo di zucche con il classico giro sul carro da fieno, ma la cosa peggiore che disse sui Paulsen fu che la loro durezza nei confronti di una bambina di sette anni era molto strana.
Carol Monaghan era l’unica altra madre di Barrier Street che ci abitasse da tanto tempo quanto Patty. Era arrivata a Ramsey Hill grazie a quello che si potrebbe definire un programma di scambio clientelare, come ex segretaria di un personaggio di alto livello della contea di Hennepin che l’aveva allontanata dal suo distretto dopo averla messa incinta. Tenere a libro paga la madre del proprio figlio illegittimo: alla fine degli anni Settanta erano ormai poche le giurisdizioni delle Città Gemelle dove questo veniva considerato consono al buongoverno.
Carol venne trasferita all’ufficio licenze, dove diventò una di quelle impiegate comunali distratte e sempre in pausa, mentre una persona di St Paul altrettanto bene ammanigliata prendeva il suo posto sull’altra sponda del fiume. L’affitto della casa in Barrier Street, di fianco a quella dei Berglund, doveva essere compreso nell’accordo; altrimenti era difficile immaginare perché Carol avesse acconsentito ad abitare in una zona che all’epoca era ancora molto degradata. Una volta alla settimana, in estate, un ragazzo dallo sguardo vacuo con una tuta del dipartimento parchi arrivava al crepuscolo su una 4×4 senza insegne e le tagliava l’erba del giardino, e in inverno lo stesso ragazzo si materializzava per sgomberarle il marciapiede dalla neve.
Alla fine degli anni Ottanta, Carol era ormai l’unica persona dell’isolato che non appartenesse alla nuova borghesia urbana. Fumava Parliament, si ossigenava i capelli, si trasformava le unghie in vistosi artigli, nutriva la figlia con robaccia piena di conservanti, e rientrava molto tardi il giovedí sera («È la serata libera di mamma», spiegava, come se ogni mamma avesse una serata libera), introducendosi quatta quatta in casa Berglund con la sua copia della chiave per prelevare Connie dal divano dove Patty le aveva rimboccato le coperte.
Patty, con generosità implacabile, si era offerta di badare a Connie mentre Carol era fuori a lavorare, a far compere o a svolgere le sue faccende del giovedí sera, e Carol dipendeva da lei per un sacco di babysitteraggio gratuito. Non poteva esserle sfuggito che Carol ricambiava tanta generosità ignorando sua figlia Jessica e stravedendo in modo indecoroso per suo figlio Joey («Posso avere un altro bacio da questo bel rubacuori?»), e inoltre incollandosi addosso a Walter durante le feste tra vicini, con quelle camicette trasparenti e quei tacchi da cameriera di night, lodando la sua abilità nel fai-da-te domestico e scoppiando in risatine stridule a ogni sua frase; ma per molti anni la cosa peggiore che Patty disse su Carol fu che le mamme single avevano una vita difficile, e che se a volte Carol la trattava in modo strano, probabilmente lo faceva solo per orgoglio.
Secondo Seth Paulsen, che parlava di Patty un po’ troppo spesso per i gusti di sua moglie, i Berglund appartenevano a quella specie di progressisti con gravi problemi di coscienza, che dovevano perdonare tutti per farsi perdonare la propria fortuna; che non avevano il coraggio dei propri privilegi. Un problema della teoria di Seth era che i Berglund non erano per nulla privilegiati; l’unica loro ricchezza, a quanto si sapeva, era la casa, che avevano ristrutturato con le loro mani. Un altro problema era il fatto, sottolineato da Merrie Paulsen, che Patty non era una grande progressista, né certo una femminista (figurarsi, una che se ne stava in casa a consultare il calendario dei compleanni e a cuocere quei maledetti biscotti da regalare), e sembrava del tutto allergica alla politica. Se le parlavi di un’elezione o di un candidato, la vedevi sforzarsi invano di mantenere la sua solita allegria, cominciare ad agitarsi, ad annuire con troppa frequenza, a dire troppi sí-sí. Merrie, che aveva dieci anni piú di Patty e li dimostrava tutti, era stata un’attivista degli Students for a Democratic Society a Madison, e adesso altrettanto attivamente aderiva alla moda del beaujolais nouveau. Quando Seth, durante una cena, nominò Patty per la terza o la quarta volta, Merrie diventò rossa nouveau e dichiarò che non c’era nessuna coscienza globale, nessuna solidarietà, nessun contenuto politico, nessuna struttura fungibile, nessun vero comunitarismo nella presunta socievolezza di Patty Berglund, e che le sue erano solo stronzate da casalinga reazionaria, e che secondo lei, andando a grattare sotto la superficie tanto gentile e carina, si sarebbe scoperto qualcosa di sorprendentemente duro, egoista, competitivo e reaganiano; era evidente che per Patty le uniche cose importanti erano i figli e la casa – non i vicini, non i poveri, non il suo paese, non i suoi genitori, e neppure suo marito.
E Patty era senza dubbio molto presa da suo figlio. Malgrado fosse Jessica, dei due, a fare palesemente onore ai genitori – lettrice accanita, amante della natura, flautista di talento, calciatrice provetta, babysitter contesa, carina ma non tanto da subire una deformazione morale, stimata perfino da Merrie Paulsen –, era di Joey che Patty parlava in continuazione. Con quel suo atteggiamento compiaciuto, fiducioso e autodenigratorio, spandeva a ruota libera palate di dettagli sui problemi che il ragazzo causava a lei e a Walter. La maggior parte di quelle storie assumevano la forma di lamentele, e tuttavia nessuno dubitava che Patty adorasse Joey: si comportava un po’ come quelle donne che si lagnano della stronzaggine di un fidanzato bellissimo. Era come se andasse fiera di farsi calpestare il cuore da lui: come se la sua disponibilità a farsi calpestare fosse la cosa principale, forse l’unica, che volesse rendere nota al mondo.
– È proprio una carognetta, – disse alle altre mamme durante il lungo inverno delle Guerre della Buonanotte, quando Joey rivendicava il diritto a rimanere sveglio quanto lei e Walter.
– Fa i capricci? Piange? – chiesero le altre mamme.
– Volete scherzare? – rispose Patty. – Magari piangesse. Sarebbe una cosa normale, e poi a un certo punto smetterebbe.
– E allora cosa fa? – chiesero le mamme.
– Mette in discussione le basi della nostra autorità. Gli facciamo spegnere la luce, ma lui ritiene di non dover andare a dormire finché non la spegniamo anche noi, perché ha i nostri stessi diritti. E ogni quindici minuti, giuro su Dio, è come un orologio, se ne sta lí a fissare la sveglia, ve lo giuro, e ogni quindici minuti grida: «Ancora sveglio! Sono ancora sveglio!» Con quel tono sprezzante, o sarcastico, insomma, è strano. E io imploro Walter di non abboccare, e invece no, è di nuovo mezzanotte meno un quarto, e Walter è in camera di Joey, al buio, e sta di nuovo discutendo con lui della differenza tra adulti e bambini, e della famiglia intesa come democrazia o come dittatura benevola, e alla fine sono io a crollare, sapete, a piagnucolare dal letto: «Vi prego, per favore, smettetela».
Merrie Paulsen non trovò divertente il racconto di Patty. Piú tardi, mentre infilava nella lavastoviglie i piatti della cena dopo che gli ospiti se n’erano andati, fece notare a Seth che non c’era da stupirsi se Joey faticava a distinguere tra adulti e bambini, visto che sua madre sembrava la prima a essere un po’ confusa. Non si era accorto che nei racconti di Patty la disciplina veniva sempre da Walter, come se lei fosse una spettatrice impotente, messa lí solo per bellezza?
– Mi chiedo se sia davvero innamorata di Walter, – rifletté Seth con aria ottimista, stappando un’ultima bottiglia. – Fisicamente, intendo.
– Il messaggio sottinteso è sempre «Mio figlio è straordinario», – disse Merrie. – Non fa che lamentarsi della sua elevata capacità di concentrazione.
– Be’, ma a dire il vero – disse Seth – la mette in relazione con la sua testardaggine. Con la sua pazienza infinita nello sfidare l’autorità di Walter.
– Ogni parola che pronuncia su di lui è una specie di vanteria alla rovescia.
– E tu non ti vanti mai? – la canzonò Seth.
– Probabilmente sí, – rispose Merrie, – ma almeno cerco di rendermi conto di come mi vedono gli altri. E la mia autostima non è vincolata alla straordinarietà dei nostri figli.
– Tu sei la mamma perfetta, – la canzonò Seth.
– No, Patty è perfetta, – disse Merrie, accettando un altro po’ di vino. – Io sono solo molto brava.
A Joey, si lamentava Patty, riusciva tutto troppo facile. Era biondo e bello e sembrava conoscere per istinto le risposte di qualunque test scolastico, come se le sequenze di A e B e C e D dei questionari a scelta multipla fossero codificate nel suo Dna. Era singolarmente a suo agio con vicini di casa cinque volte piú vecchi di lui. Quando la scuola o la sezione Lupetti degli Scout lo costringevano a vendere porta a porta barrette di cioccolato o biglietti della lotteria, spiegava apertamente che si trattava di una «fregatura». Aveva perfezionato un sorriso di degnazione assai fastidioso, che sfoggiava davanti a giochi o giocattoli che gli altri bambini possedevano ma che Patty e Walter si rifiutavano di comprargli. Per spegnere quel sorriso, i suoi amici insistevano per condividere i loro beni, e cosí Joey era diventato un asso dei videogiochi malgrado i genitori li disapprovassero, e aveva sviluppato una conoscenza enciclopedica di quella stessa urban music da cui i genitori tentavano disperatamente di proteggere le sue orecchie preadolescenti. Non aveva piú di undici o dodici anni quando una sera a cena, per sbaglio o di proposito, aveva chiamato suo padre «uomo».
– Oh-ho, a Walter non è piaciuto per niente, – disse Patty alle altre mamme.
– Gli adolescenti si chiamano tutti cosí, fra di loro, – dissero le mamme. – È il gergo dei rapper.
– È quello che ha detto Joey, – disse Patty. – Ha detto che era solo una parola, mica una parolaccia. E naturalmente Walter non era d’accordo. E io sto lí seduta e penso: «Wal-ter, Walter, lascia per-de-re, è inu-tile discu-tere», e invece no, lui deve cercare di spiegargli che anche
«ragazzo», per esempio, non è una parolaccia, eppure non si può chiamare cosí un adulto, soprattutto se nero, ma naturalmente il problema con Joey è che si rifiuta di distinguere fra bambini e adulti, e cosí finisce che Walter gli dice stasera niente dolce, e Joey gli risponde che non lo vuole neanche, anzi, che in realtà neppure gli piace, il dolce, e io me ne sto lí seduta e penso: «Wal-ter, Wal-ter, lascia per-de-re», però Walter non riesce a trattenersi: deve dimostrargli che lui in realtà va matto per il dolce. Ma Joey non accetta nessuna delle argomentazioni di Walter. Mente in modo spudorato, è ovvio, ma sostiene che, se mai gli è capitato di fare il bis, lo ha fatto solo perché è una convenzione, e non perché il dolce gli piaccia davvero, e il povero Walter, che non sopporta le bugie, dice: «Okay, se non ti piace, allora che te ne pare di un mese senza dolce?», e io penso: «Oh, Wal-ter, Wal-ter, qui va-a finir-male», perché Joey risponde: «Starò un anno senza dolce, non mangerò mai piú il dolce, tranne se sono ospite a casa di qualcun altro», e questa, strano ma vero, è una minaccia credibile, è cosí testone che potrebbe anche farlo. E allora io dico: «Ehi, voi, time out, i dolci sono un gruppo di alimenti importante, non facciamoci prendere la mano», cosa che compromette subito l’autorità di Walter, e visto che l’intera discussione ha a che vedere proprio con la sua autorità, riesco a disfare qualunque cosa positiva era riuscito a costruire.
L’altra persona che amava Joey alla follia era la piccola Monaghan, Connie. Era una personcina seria e silenziosa, con la sconcertante abitudine di guardarti negli occhi senza battere ciglio, come se non avesse niente in comune con te. Era una presenza pomeridiana fissa nella cucina di Patty, dove si sforzava di modellare l’impasto dei biscotti in tante sfere perfette, affannandosi al punto che il burro si liquefaceva e l’impasto diventava scuro e luccicante. Patty plasmava undici palline per ognuna di quelle di Connie, e quando le toglieva dal forno chiedeva sempre a Connie il permesso di mangiare l’unico biscotto «davvero eccellente» (piú piccolo, piú piatto, piú duro). Jessica, che aveva un anno piú di Connie, sembrava contenta di cedere il campo alla vicina per andarsene a leggere o a giocare con i suoi terrari. Connie non costituiva una minaccia per una persona compiuta come Jessica. Connie invece non sapeva cosa fosse la completezza: era tutta profondità e niente superficie. Quando colorava con i pennarelli, si limitava a saturare d’inchiostro qualche zona del foglio, come incantata, lasciando il resto in bianco e ignorando le allegre esortazioni di Patty a provare qualche altro colore.
La sua intensa concentrazione su Joey risultò evidente fin dall’inizio a tutte le madri del quartiere, a eccezione di Patty, forse perché lei stessa era cosí concentrata sul figlio. A Linwood Park, dove a volte Patty organizzava gare sportive per i ragazzi, Connie si sedeva da sola sull’erba, intrecciando anelli di fiori di trifoglio per nessuno in particolare, e lasciava scorrere i minuti finché Joey non andava alla battuta o avanzava con il pallone a centrocampo, accendendo per un po’ il suo interesse. Era come un’amica immaginaria diventata chissà come visibile. Joey, con la sua precoce padronanza di sé, di rado trovava necessario trattarla male davanti agli amici, e Connie, d’altra parte, quando diventava chiaro che i maschi volevano mettersi a fare i maschi, era abbastanza saggia da tirarsi indietro e smaterializzarsi senza rimproveri o suppliche. C’era sempre domani. E per molto tempo ci fu sempre anche Patty, in ginocchio fra gli ortaggi o in cima a una scala, con una camicia di lana tutta macchiata, alle prese con la fatica di Sisifo di preservare la tinteggiatura vittoriana. Se non poteva stare vicino a Joey, Connie poteva almeno essergli utile tenendo compagnia a sua madre quando lui non c’era. – Come va con i compiti? – le chiedeva Patty dalla scala. – Ti serve aiuto?
– Mi aiuta la mamma quando torna a casa.
– Arriverà tardi, sarà stanca. Potresti farle una sorpresa e finirli adesso. Ti va?
– No, l’aspetto.
Quando di preciso Connie e Joey avessero cominciato a scopare, nessuno lo sapeva. Seth Paulsen, senza alcuna prova, tanto per scandalizzare la gente, si divertiva a opinare che Joey avesse avuto undici anni e Connie dodici. Le sue congetture si basavano sull’intimità garantita dalla casetta che Joey aveva costruito con l’aiuto di Walter nel terreno di fronte, in cima a un antico melo selvatico. Verso la fine della terza media, il nome di Joey cominciò a spuntare nelle risposte dei ragazzi del vicinato alle domande forzatamente casuali dei loro genitori sul comportamento sessuale dei compagni di scuola, e a un certo punto, verso la fine dell’estate, sembrò che Jessica avesse scoperto qualcosa: all’improvviso, senza spiegazione, aveva cominciato a trattare con enorme disprezzo sia Connie sia il fratello. Ma nessuno li vide girare in coppia fino all’inverno seguente, quando si misero in affari insieme.
Secondo Patty, la lezione che Joey aveva imparato dalle continue discussioni con Walter era che i bambini erano costretti a obbedire ai genitori perché i genitori avevano i soldi. Quello diventò l’ennesimo esempio della straordinarietà di Joey: mentre le altre mamme deploravano l’arroganza con cui i figli chiedevano quattrini, Patty si esibiva in allegre caricature dell’aria mortificata con cui Joey andava da Walter a battere cassa. I vicini che lo avevano ingaggiato sapevano che era uno spalatore di neve e un rastrellatore di foglie di sorprendente industriosità, ma Patty rivelò che Joey, in cuor suo, detestava lavorare per quei quattro soldi, e riteneva che spalare la neve nel vialetto di un adulto lo mettesse in una posizione indesiderabile rispetto all’adulto stesso. I ridicoli sistemi di guadagno suggeriti dai giornalini degli Scout – vendere abbonamenti porta a porta, imparare giochi di prestigio e organizzare spettacoli di magia a pagamento, procurarsi gli attrezzi per la tassidermia e imbalsamare il lucioperca da primo premio dei vicini – puzzavano tutti ugualmente di vassallaggio («Sono il tassidermista della classe dominante»), o peggio, di elemosina. E cosí fu inevitabile che, nella sua lotta per emanciparsi da Walter, Joey venisse attratto dall’imprenditorialità.
Qualcuno, forse la stessa Carol Monaghan, pagava la retta di Connie in una piccola scuola privata cattolica, la St Catherine’s, dove le alunne portavano l’uniforme e avevano il divieto di indossare gioielli, tranne un anello («semplice, solo metallo»), un orologio («semplice, niente di prezioso»), e due orecchini («semplici, solo metallo, lunghezza massima un centimetro»). Il caso volle che una popolare allieva di prima alla Central High, la scuola di Joey, tornasse da una gita di famiglia a New York sfoggiando un orologio dozzinale che suscitò un’enorme ammirazione in mensa, con un cinturino giallo dall’aria masticabile sul quale il venditore di Canal Street aveva termoimpresso, su richiesta della ragazza, una minuscola scritta in plastica rosa confetto tratta da una canzone dei Pearl Jam: DON’T CALL ME DAUGHTER1. Come lui stesso avrebbe in seguito raccontato nelle domande di iscrizione al college, Joey aveva subito intrapreso una ricerca sul rivenditore all’ingrosso dell’orologio e sul costo di una termopressa.
Aveva investito quattrocento dollari dei suoi risparmi nell’attrezzatura, fornito a Connie un cinturino campione (READY FOR THE PUSH2, c’era scritto) da esibire alla St Catherine’s, e poi, impiegandola come corriere, aveva venduto orologi personalizzati a piú di un quarto delle sue compagne di scuola, a trenta dollari l’uno, prima che le suore mangiassero la foglia ed emendassero il codice d’abbigliamento proibendo anche i cinturini con le scritte impresse. Cosa che, naturalmente – come raccontò Patty alle altre mamme –, Joey considerò un sopruso.
– Non è un sopruso, – gli disse Walter. – Ti stavi avvantaggiando di una limitazione artificiale della concorrenza. Non ti ho mai sentito lamentarti delle regole, quando funzionavano a tuo favore.
– Ho fatto un investimento. Ho corso un rischio.
– Stavi approfittando di una falla nel sistema, e loro l’hanno tappata. Non lo avevi previsto?
– E tu perché non mi hai avvertito?
– Ti ho avvertito.
– Mi hai detto solo che potevo rimetterci dei soldi.
– Be’, e invece non ci hai rimesso nulla. Semplicemente, non hai guadagnato tanto quanto speravi.
– Erano comunque soldi che mi spettavano.
– Joey, far soldi non è un diritto. Vendi a quelle ragazze della robaccia inutile, che probabilmente alcune di loro non possono neanche permettersi. È per questo che la scuola di Connie impone un codice di abbigliamento, per non trattare ingiustamente nessuno.
– Già, nessuno tranne me.
Da come Patty riferí quel dialogo, ridendo della innocente indignazione di Joey, Merrie Paulsen capí che era ancora all’oscuro di quello che suo figlio faceva con Connie Monaghan.
Per averne conferma, tastò un po’ il terreno. Cosa riceveva Connie in cambio del disturbo, secondo Patty? Una percentuale sui guadagni?
– Oh, sí, abbiamo raccomandato a Joey di darle metà dei profitti, – rispose Patty. – Ma lui lo avrebbe fatto comunque. È sempre stato molto protettivo nei suoi confronti, pur essendo piú giovane.
– Per lei è come un fratello…
– No, a dire il vero – scherzò Patty – è molto meglio. Chiedilo a Jessica, cosa vuol dire essere sua sorella.
– Ah, giusto, ha ha, – ribatté Merrie.
E piú tardi riferí a Seth: – È incredibile, non sospetta proprio niente.
– Trovo sbagliato – disse Seth – ridere dell’ignoranza di un altro genitore. È come sfidare il destino, non credi?
– Scusa, ma questa storia è troppo succosa e divertente. Tu tieni pure a bada il destino, intanto che io rido.
– Mi dispiace per lei.
– Be’, perdonami, ma io lo trovo esilarante.
Verso la fine di quell’inverno, a Grand Rapids, la madre di Walter si accasciò sul pavimento del negozio di abbigliamento femminile dove lavorava, colpita da embolia polmonare. Barrier Street conosceva la signora Berglund, che veniva in visita a Natale, per il compleanno dei bambini e per il proprio, quando Patty la portava da una massaggiatrice locale e la rimpinzava di liquirizia, noci di macadamia e cioccolato bianco, che le piacevano da matti. Merrie Paulsen la chiamava, non senza un certo affetto, «Miss Bianca», dal nome dell’occhialuta topolina dei libri per bambini di Margery Sharp. Il suo volto, un tempo grazioso, era solcato da rughe sottili, ed era afflitta da un tremore alle mascelle e alle mani, una delle quali gravemente deformata dall’artrite infantile. Era stata logorata, distrutta nel fisico, diceva con amarezza Walter, da una vita di duro lavoro per quell’ubriacone di suo marito nel motel che gestivano lungo la strada per Hibbing, e tuttavia, negli anni della vedovanza, decisa a rimanere una donna indipendente ed elegante, aveva continuato a guidare la vecchia Chevy Cavalier fino al negozio di abbigliamento. Quando seppero del suo malore, Patty e Walter si precipitarono a raggiungerla, lasciando Joey sotto la sprezzante sorveglianza della sorella piú grande. Fu poco dopo il successivo festival della scopata adolescenziale, tenuto da Joey nella sua stanza in aperta sfida a Jessica, e bruscamente interrotto solo dalla morte e dai funerali della signora Berglund, che Patty diventò un genere di vicina assai diverso, una vicina molto piú sarcastica.
«Oh, sí, Connie, – faceva il nuovo ritornello, – una bimba tanto carina, tanto innocua e silenziosa, con una mamma tanto pregevole. Sai, ho sentito che Carol ha un nuovo ragazzo, un tipo molto virile, avrà sí e no la metà dei suoi anni. Non sarebbe terribile se andassero via proprio adesso, con tutto quello che Carol ha fatto per rallegrare la nostra vita? E Connie, wow, certo mi mancherebbe anche lei. Ha ha. Tanto silenziosa e carina e riconoscente».
Patty aveva un aspetto tremendo, la faccia grigia, l’aria insonne, malnutrita. Aveva impiegato un sacco di tempo per cominciare a dimostrare la sua età, ma ora finalmente Merrie Paulsen si sentiva ricompensata dell’attesa.